---
title: Velení a štáb pluku
slug: veleni-a-stab-pluku
symbol: ./images/symbols/veleni-a-stab-pluku.svg
image: ./images/photos/veleni-a-stab-pluku.jpg
---

Štáb je rozdělen do dvou hlavních funkčních celků - operační části a části podpory. Štáb slouží k mírovému zabezpečení chodu pluku, jeho hlavní úlohou však je napomáhat veliteli pluku ve velení a řízení útvaru při vedení bojové činnosti. K tomu zřizuje:

- Hlavní místo velení. Je určené k plánování a řízení operací výsadkového pluku, popřípadě jemu podřízených jednotek po dobu operace. Je schopné rozvinutí jak v místech se stálou infrastrukturou, tak samostatně.
- Výsadkové místo velení. Je flexibilním místem velení, umísťovaným zpravidla v dotyku s manévrujícími prvky pluku. Jeho velikost a konkrétní složení se přímo odvíjí od komplexnosti řízeného úkolu. Je optimalizováno k zasazení padákovým výsadkem, může však působit i na vozidlech, nebo vykonávat svou činnost ze vzduchu (z paluby vrtulníku či dopravního letadla).
- Výsadkové plánovací týmy. Jejich konkrétní složení vychází vždy ze specifických potřeb co možná nejefektivnějšího plánování a řízení operací výsadkových úkolových uskupení na nadřízených velitelstvích.

Přímý nábor do štábu pluku se provádí pouze ve výjimečných případech, pokud uchazeč disponuje znalostmi či dovednostmi mimořádně přínosnými pro útvar. Personálně doplňován je z ostatních částí útvaru a jiných součástí AČR.
