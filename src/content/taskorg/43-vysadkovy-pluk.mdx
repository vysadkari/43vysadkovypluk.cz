---
title: 43. výsadkový pluk
slug: 43-vysadkovy-pluk
symbol: ./images/symbols/vysadkovy-pluk.svg
image: ./images/photos/vysadkovy-pluk.jpg
---

43\. výsadkový pluk je rychle nasaditelným, vzduchem přepravitelným útvarem typu komando\* organizovaným a cvičeným v provádění komplexních operací, a to s podporou či na podporu vševojskových svazků a útvarů, či zcela samostatně. Díky svému určení a velikosti je primární silou okamžité reakce Armády České republiky.

Hlavním válečným způsobem použití útvaru je provádění úderných operací. Ty se odlišují od konvenčních operací zejména citlivostí operačního prostředí, včetně mediálního dopadu na další činnost, v míře náročnosti plánování, operačního rizika a zpravidla i obtížností zasazení do cílové oblasti. Pro úspěšné provedení vyžadují výjimečně disciplinované, vycvičené a k rychlému nasazení připravené síly. Výsadková úkolová uskupení provádí úderné operace samostatně či v koordinaci s ostatními silami. Pro úspěch těchto operací platí následující principy:

- Vysazení do cílové oblasti s využitím kombinace zasazení vzduchem (padákový, vrtulníkový či letounový přistávací výsadek), po zemi (pěšky, či za pomoci lehkých útočných vozidel) nebo po vodě (čluny) tak, aby se dosáhlo maximalizace bojové síly na požadovaném místě v daném čase.
- Nepozorované zasazení a urychlený přesun do cílové oblasti, pokud není úkolové uskupení zasazeno přímo do blízkosti cíle.
- Překvapení a šokový efekt na síly protivníka, pokud je zasazení provedeno do blízkosti cíle.
- Využití principu co nejrychlejšího získání relativní převahy s neodkladným stažením nebo vystřídáním jinou jednotkou.

\* _Jednotky typu komando (také Commando) jsou lehké výsadkové jednotky se zvýšenou ofenzivní silou oproti klasickým výsadkovým jednotkám. Jsou optimalizované pro šokové operace, při kterých je nutné vést bojovou činnost bez podpory (manévrové i palebné) sousedů._
